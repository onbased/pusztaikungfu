---
title: 'Mi a Wing Tsun'
button: 'Rólunk'
weight: 2
---

Wing Tsun – eredetét tekintve – alkalmas utcai szituációkban a hatékony önvédelemre. Ezt a stílust egy apáca fejlesztette ki, pont azzal a szándékkal, hogy egy nő, vagy egy gyengébb férfi is képes legyen megvédeni magát a támadótól. Főbb irányelvei is erre épülnek:

Nem az erő-erő elleni harc dominál
(ok – a támadó lesz az erősebb), hanem az ellenfelet technikával győzzük le. A támadásának erejét elvezetve, visszavezetve rá, gyors dinamikus kontratámadásokkal válaszolunk.

Gyenge pontok támadása:
Az ellenfél olyan testrészeit támadjuk, melyeket nem bír kiedzeni, felkeményíteni, pl. szem, torok, orr, gyomorszáj, ágyék, térd, boka. Első olvasásra brutálisnak tűnik, de ha belegondolunk, hogy vannak olyan szituációk, hogy vagy én, vagy ő, akkor valószínűleg alkalmazásra kerülnek ezek a technikák. (Pl. fojtogatnak, és kezd elfogyni a levegő.)

Egyidejűség:
A hárítással egyidejűleg visszatámadunk, így is kihasználva az ellenfél erejét, lendületét (szinte belerohan a kontratámadásba). Ezáltal nem lesz ideje egy újabb támadás kivitelezésére. Minél több lehetősége van támadni, annál nagyobb valószínűséggel el is találhat. Még egy fontos oka van: sokkal nehezebb védekeznie, mert a saját támadásával van elfoglalva, és ideje sincs átlátni, mit tehetne.

Folyamatosság:
Az ellenfelet folyamatosan támadjuk, amíg harcképtelenné nem tettük. Egy ütéssel valószínűleg nem tudjuk ártalmatlanná tenni, melynek okai lehetnek, hogy nem jól találom el, lecsúszik, beleblokkol, kibírja az ütést stb…

A mai stresszes, rohanó világban a Wing Tsun gyakorlása önvédelmi értéke mellett nagyon jó hatással van az élet egyéb területeire is. Edzés közben az ember kikapcsolódik a munkájából, elfelejti minden búját-baját, szinte megszűnik a külvilág, és a legtöbbet próbálja magából kihozni. Eközben kipiheni a napközben kapott igénybevételeket, legyen az fizikai vagy szellemi. Nemcsak az ülőmunka okozta helytelen testtartás javítható, vagy mozgáshiány pótolható, hanem aki egész nap fáradságos munkát végez, az is kikapcsolódásra lelhet, hiszen olyan izomrészeket is megmozgat, amelyeket a mindennapi munkában nem használunk, a jó erőnlét és egészség szempontjából azonban fontos, hogy ezeket az izomcsoportokat is fejlesszük, karbantartsuk.

A Wing Tsun küzdő kitartó gyakorlással, néha a szinte öntudatlan reakcióknak köszönhetően képes kihozni testéből a maximális gyorsaságot és teljesítményt. Hasonló módon előnyös a felnőtt emberek munkateljesítménye, lelki egyensúlya szempontjából is, sokkal jobban tűrik a megfeszített munkatempót, ezáltal nyugodtabbak, kiegyensúlyozottabbak lesznek a munkahelyen és a családi életben is.

A kung-fu ezen ága orvosi szempontból is egyedülálló. Gyakorlói egészségesebbek az átlagnál mind fizikai, mind mentális tekintetben. A stílusban használt állások és rúgások kitűnően fejlesztik az egyensúlyérzéket és erősítik, lazítják a lábakat. A változatos és szimmetrikus kéz- és lábtechnikák javítják a koordinációs készséget, a különféle edzésmódok egyaránt fejlesztik a központi és a környéki idegrendszert, finomítják azok működését, ezáltal javítják a reflexeket.